kayās ōma... kayās ōma kā-wī-atotamān. ikospī māna kī-kah-kitimākisowak ithiniwak, kī-nayihtāwin māna ta-pimācihisocik athisk āskaw īka ī-kī-mihcīticik pisiskiwak kā-piponithik ikwa mīna wihtik ī-kī-ihtakot ikospī. hāw nika-ācimāw wihtikōw. kī-nayihtāwin māna ta-nipahit āhpō ta-sākocihiht. wihtikōw kī-maskawisīw ikwa mīna āskaw ōtih pah-pītos īta ī-ka… ī-astāt ī-kah-katat māna. kī-kostācinākosiw ana wihtikōw ī-sīkwistikwanīt āskaw māna nīpiya ikwa sihta ī-astīthiki wīstakahk. ikwa mīna wīpita ī-nokwanikithi athisk ī-kī-mah-mīcit otōn. hāw nika-ācimāw piyakwāw īsa kī-piyako-piponisowak awa piyak nāpīw ikwa owīkimākana ikwa mīna nīso ocawāsisisiwāwa ōtī wahthaw kiwītinohk kī-piponisowak ikotī. ī-wanihikīt awa nāpīw āta nihtā-wanihikīw māka namwāc pisisikiwak kī-ohci-nipahēw. mitoni ati... ī-ati-kwītawī-mīcisocik. pithisk awa iskwīw ī-pahkwīsikanīyāpohkīt omaskisiniwāwa ikwa sihta ikwa mīna wasaskwītoya pacihatiko ta-pāmicikanāpohkīt. piyakwāw wahthaw itohtīw awa nāpīw mitoni ī-nistotipiskwīt mitoni ī-kakwātaki-nohtīkatīt ikota mīcikaskōka wīthawāw kīkāc mitoni. kāwih... ī-kawikihkāt pithisk ati-wawānithihtam pithisk awa nāpīw ati-wawanithitam ithikohk ī-isi-nohtī-mīcisot. kinwīsk pah-pāmakkamikisow sakāhk. awa nāpīw nōhcimihk ikota ī-papāmohtīt. kihtātawī ati-wanisin ikwa kinwīsk pimohtīw. kītahtawī kā-wāpahtahk ī-misāthik amisko-wīsti. ati-nātam kā-wāpamāt ikwa ikota nōsī-amiskwa ikwa nīso awīcisa. hā kitamākisow wīwa wītha. oho wīwa ikwa ocawāsimisa kā-wāpamāt māka amiskwa isinawīw ikwāni. mīscihīw ī-ati-kitamwāt mitoni kinwīsk mīcisow. kinwīsk isi-mīcisow. mōtha māka kinwīsk sāsay-mīna kī-ati-nohtīkātīw māka ikwa ī-wihtikōwit. mamāhtawisiw ikwa awa wihtikōw ikosi ati... ikospī kaskihtāw ta-papāmi-natonawāt kotaka ithiniwa. iyinito nawa thōtin māna ī-ati-āpacīhtāt, ikospī māna ī-ati... ispī māna kā-sōhkithowīk... kā-sokithiwīk, kā-tipiskāthik wihtikōw māna ikota thōtin apacīhtāw ta-pimōhtīhot, ta-pimohtihokākīt ikotī, ī-ohci-ohpimithāt kotakihk ihtāwinihk. takwāsin awa wihtikōw māka ikotī ihtāwinihk piyak nāpīw awa wīkow, ī-maskāwisīt ikwa mīna ī-sōhkanithik omaskihkīm. mīna ī-sohkisithit ōpwāma. p awa nāpīw wihtikōwa ī-matwīsinithit sakāhk. ikotī ati-nātīw ī-nitawi-māthīkawāt. nakaskātowak ōko wihtikōwa ikwa nāpīw ikota. otihtinitowak ī-ati-māsīhitocik. awa wihtikōw ikwa nāpīw kinwīsk māsihtowak. kisik ī-tātīpwīcik pīthisk ī-ati-ohpīpathicik. ī-ispathicik ithikohk. ī-sohkī māsīhitocik ikwa tah-tahkamīw awa nāpīw wihtikōwa, ī-kakwī-nipahāt māka namwāc

miskam ōtīhīthow. kihtātawī oskātithik kā-tahkimāt ikota ī-pistahwāt. īsa ita īsa awa wihtikōw ī-kī-astāt ōtih ikwāni. kā-pahkisihk awa wihtikōw, ī-nihci-pahkisihk, ī-nipahiht ikwa ikota ōtih ī-kī-astīthik oskātihk. hī kinwīsk kāpī-tipiskāw awa nāpīw kī-pōnam, anihi kākī-miscihāt wihtikōwa athisk ikosi poko ikosi ī-mīscahiht. awa wihtikōw ohcitaw poko ī-tamanisāwātiht ikwa ta-pōniht kita-mīstāskosoht. Ikwāni ī-iskwācimiht iyako wihtikōw. 